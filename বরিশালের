ঢাকা-বরিশাল মহাসড়ক দুই লেনের। কিন্তু বরিশাল নগরীর চৌ-মাথা এলাকায় সেটি হয়ে গেছে এক লেন! অর্ধেকটা দখল করে সড়ক ও জনপথের জমিতে তৈরি করা হয়েছে পার্ক। ৯ কোটি টাকার নির্মাণকাজে অর্থের জোগান দিয়েছে বরিশাল সিটি কর্পোরেশন। কিন্তু নাম দেওয়া হয়েছে ‘সাহান আরা বেগম পার্ক’। সিটি মেয়র থাকাকালে জনগণের টাকায় মায়ের নামে পার্কটি করেন সাদিক আব্দুল্লাহ। যেটি এখন সেখানে নিত্যযানজট আর দুর্ঘটনার বড় কারণ। 
 
সেখানে না হয় ‘পার্ক তৈরির উদ্যোগ’ নিয়েছিলেন সাদিক। কিন্তু বরিশালের এমন অর্ধশতাধিক প্রতিষ্ঠান রয়েছে যেখানে ছিটেফোঁটা অবদানও নেই সাদিক বা তার বাবা হাসানাত আব্দুল্লাহ বা তার পরিবারের কোনো সদস্যের। কিন্তু এগুলো তাদের নামে! 
 
অবশ্য সাদিক নয়, সরকারি আর ব্যক্তি উদ্যোগে গড়া প্রতিষ্ঠানের নাম ছিনতাই করে বাবা ভাই ছেলে আর বোনের নামে করার প্রক্রিয়া বরিশালে শুরু করেন তার বাবা দোর্দণ্ড প্রতাপশালী আওয়ামী লীগ নেতা আবুল হাসানাত আব্দুল্লাহ। সম্পর্কে যিনি দিল্লি পালিয়ে যাওয়া শেখ হাসিনার ফুফাতো ভাই।
